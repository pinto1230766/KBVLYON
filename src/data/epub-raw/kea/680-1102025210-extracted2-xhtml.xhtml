<?xml version="1.0" encoding="utf-8" ?>
<html dir="ltr" class="dir-ltr ml-KBV ms-ROMAN" xmlns="http://www.w3.org/1999/xhtml" xmlns:epub="http://www.idpf.org/2007/ops" xml:lang="kea">
<head>
<meta charset="utf-8" />
<title>Testu tradu di publikasons: Novenbru</title>
<link rel="stylesheet" href="css/epubs.css" type="text/css" />
</head>
<body dir="ltr" xml:lang="kea" class="jwac dir-ltr ml-KBV ms-ROMAN"><div class="groupExt">
<div class="groupExtPubRef">
<div class="extPubRef"><p><a href="1102025210-split2.xhtml#pcitationsource1">^ <span id="pcitation1"></span><strong>***w23 junhu p. 10 Sta sénpri prontu pa dia di Jeová***</strong></a><br /><strong><sup>6</sup> <em>“Kes ki ta durmi”.</em> (Lé 1 Tesalonisensis 5:6, 7.)</strong> Paulu konpara kes ki ka ta ben salva na dia di Jeová ku kes algen ki sta ta durmi. Es ka ta da kónta di ténpu ta pasa i nen di kuzê ki sta kontise na ses vólta. Pur isu, es ka ta konsigi intende pamodi ki alguns kuza inportanti sta ta kontise na mundu i es ta kontinua sen faze nada. Oji, maioria di algen sta ta durmi na sentidu spritual. (Rom. 11:8) Es ka ta kridita ma nu sta ta vive na “ténpu di fin” i ma ka ta dura grandi tribulason ta kumesa. Óras ki ta kontise mudansas grandi na mundu, alguns algen ta mostra interesi na mensajen di Reinu. Má txeu di es ta durmi otu bês envês di fika kordadu. Ti kes algen ki ta kridita na dia di Jeová ta atxa ma inda el ta dura ki ben. (2 Ped. 3:3, 4) Má kada dia ki ta pasa é más inportanti inda nu sta kordadu.</p>
</div>
<div class="extPubRef"><p><a href="1102025210-split2.xhtml#pcitationsource2">^ <span id="pcitation2"></span><strong>***w23 junhu pp. 11-12 Sta sénpri prontu pa dia di Jeová***</strong></a><br /><strong><sup>10</sup></strong> Amor tanbê é txeu inportanti pa nu kontinua kordadu i mante sienti. (Mat. 22:37-39) I amor pa Deus ta djuda-nu kontinua ta prega, sikrê kel-li pode pô-nu na algun prubléma. (2 Tim. 1:7, 8) Dja ki nu ta mostra amor tanbê pa kes ki ka ta sirbi Jeová, nu ta kontinua ta prega na nos tiritóriu i ti mésmu nu ta da tistimunhu pa tilifóni i pa karta. Nu ka ta perde speransa ma un dia kes algen li ta muda i es ta kumesa ta faze kel ki é dretu. — Eze. 18:27, 28.</p><p><strong><sup>11</sup></strong> Tanbê nu ta ama nos irmons i irmans. Nu ta mostra kel amor li óras ki nu “ta inkoraja i djuda kunpanheru”. <strong>(Lé 1 Tesalonisensis 5:11.)</strong> Sima trópas ta fika ladu-ladu na un géra, nu ta inkoraja kunpanheru. É klaru ki un trópa pode da se kunpanheru pankada duránti un géra. Má el ka ta faze-l di abuzu. Di mésmu manera, nunka nu ka ta mágua nos irmons i irmans di abuzu ô paga mal ku mal. (1 Tes. 5:13, 15) Tanbê, nu ta mostra nos amor óras ki nu ta ruspeta kes irmon ki ta toma kónta di kongregason. (1 Tes. 5:12) Kantu Paulu skrebe pa kes irmon na Tesalónika, ses kongregason ka tinha un anu inda ki formadu. Talvês kes ómi ki ta tomaba kónta di kongregason ka tinha txeu spiriénsia i es fadja txeu bês. Má simé, es ta mereseba ruspetu. Sima grandi tribulason ta fika más pértu, nu pode meste dipende di orientasons di ansions di nos kongregason más ki gósi. Nu pode ka konsigi ten orientasons di irmons di sédi mundial i di filial. Pur isu, désdi gósi é inportanti nu prende ama i ruspeta ansions di nos kongregason. Ka ta inporta kuzê ki kontise, nu ta mante sienti i nu ka ta konsentra na ses inperfeison. Envês di kel-li, nu debe konsentra na manera ki Jeová através di Jizus sta ta orienta kes ómi fiel li.</p>
</div>
</div>
</div>
</body>
</html>
