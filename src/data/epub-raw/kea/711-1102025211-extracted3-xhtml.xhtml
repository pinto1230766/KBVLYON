<?xml version="1.0" encoding="utf-8" ?>
<html dir="ltr" class="dir-ltr ml-KBV ms-ROMAN" xmlns="http://www.w3.org/1999/xhtml" xmlns:epub="http://www.idpf.org/2007/ops" xml:lang="kea">
<head>
<meta charset="utf-8" />
<title>Testu tradu di publikasons: Dizenbru</title>
<link rel="stylesheet" href="css/epubs.css" type="text/css" />
</head>
<body dir="ltr" xml:lang="kea" class="jwac dir-ltr ml-KBV ms-ROMAN"><div class="groupExt">
<div class="groupExtPubRef">
<div class="extPubRef"><p><a href="1102025211-split3.xhtml#pcitationsource1">^ <span id="pcitation1"></span><strong>***w23 agostu pp. 20-22 Kontinua ta mostra paxénxa***</strong></a><br /><strong><sup>3</sup></strong> Odja kuatu manera ki nu pode mostra paxénxa. Primeru, <strong><em>un algen ki ten paxénxa ka ta xatia faxi.</em></strong> El ta tenta kontinua kalmu i el ka ta trata otus algen di manera duru óras ki el provokadu ô óras ki el sta preokupadu dimás. Kel manera di mostra paxénxa li, ta parse pa primeru bês na Bíblia óras ki el ta fla ma Jeová é ‘Deus di mizerikórdia i konpaxon, ki ten paxénxa i sta xeiu di amor lial i di verdadi’. — Êxo. 34:6.</p><p><strong><sup>4</sup></strong> Sugundu, <strong><em>un algen ki ta mostra paxénxa pode spera ku kalma.</em></strong> Si algun kuza sta dura más di kel ki el staba ta spera, un algen ki ta mostra paxénxa ta tenta ka xatia. (Mat. 18:26, 27) Ten txeu situason ki nu ta meste spera ku kalma. Pur izénplu, nu meste obi ku paxénxa óras ki un algen sta pâpia, sen korta-l konbérsu. (Jó 36:2) Tanbê, nu meste ten paxénxa óras ki nu ta djuda un studanti intende un verdadi di Bíblia ô kaba ku un ábitu mariadu.</p><p><strong><sup>5</sup></strong> Tirseru, <strong><em>un algen ki ten paxénxa ka ta aji faxi i sen pensa.</em></strong> É klaru ki na alguns situason, nu meste aji faxi. Má, óras ki un algen ki ten paxénxa tene un trabadju inportanti pa faze, el ka ta kumesa ô tirmina di faze-l ku présa. Envês di kel-li, el ta djobe dretu si el tene ténpu pa faze planu di kuzê ki el sta ba faze. Dipôs, el ta tra kel ténpu ki meste pa kel trabadju fika dretu.</p><p><strong><sup>6</sup></strong> Kuartu, <strong><em>un algen ki ten paxénxa ta sforsa pa aguenta un provason sen reklama.</em></strong> Na kel situason li, paxénxa ten aver ku aguenta firmi. É klaru ki é ka mariadu dizabafa ku un grandi amigu sobri modi ki nu sta xinti ku un provason. Má un algen ki ten paxénxa, ta faze se midjór pa kontinua ta aguenta firmi i ku un atitudi puzitivu. (Kol. 1:11) Povu di Jeová meste mostra paxénxa di tudu kes manera li. Pamodi? Nu ben odja alguns motivu.</p>
</div>
</div>
</div>
</body>
</html>
