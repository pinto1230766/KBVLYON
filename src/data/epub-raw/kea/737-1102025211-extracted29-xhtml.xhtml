<?xml version="1.0" encoding="utf-8" ?>
<html dir="ltr" class="dir-ltr ml-KBV ms-ROMAN" xmlns="http://www.w3.org/1999/xhtml" xmlns:epub="http://www.idpf.org/2007/ops" xml:lang="kea">
<head>
<meta charset="utf-8" />
<title>Testu tradu di publikasons: Dizenbru</title>
<link rel="stylesheet" href="css/epubs.css" type="text/css" />
</head>
<body dir="ltr" xml:lang="kea" class="jwac dir-ltr ml-KBV ms-ROMAN"><div class="groupExt">
<div class="groupExtPubRef">
<div class="extPubRef"><p><a href="1102025211-split29.xhtml#pcitationsource1">^ <span id="pcitation1"></span><strong>***w23 dizenbru pp. 12-13 Nos speransa ka ta diziludi-nu***</strong></a><br /><strong><sup>16</sup></strong> Nu pode intende kuzê ki Paulu krê flaba óras ki nu ta lenbra ma speransa é un kuza ki pode bira más fórti. Pur izénplu, bu ta lenbra kantu bu obi pa primeru bês sobri kel speransa sábi ki sta na Palavra di Deus? Na kel ténpu talvês bu pensa ma kel ideia di vive pa tudu ténpu na un paraízu na téra éra bon dimás pa ser verdadi. Má dipôs ki bu prende más sobri Jeová i sobri promésas di Bíblia, bu speransa ma Jeová ta ben kunpri tudu kel ki el promete bira más fórti.</p><p><strong><sup>17</sup></strong> Sikrê dipôs ki bu batiza, bu ba ta konxe Jeová más midjór i bu amor pa el ba ta omenta. Nton, bu speransa fika más fórti inda. (Ebr. 5:13–6:1) Talvês kuzê ki Romanus 5:2-4 ta fla, kontise ku bo. Talvês dja bu pasa pa txeu prubléma, má bu aguenta firmi i bu odja ma Jeová staba kontenti ku bo. Pamodi bu sabe ma Deus ta ama-u, gósi bu ten más motivu inda pa bu spera ma el ta ben kunpri kes kuza ki el promete. Bu speransa bira más fórti di ki kel ki bu tinha na komésu. Gósi, kel speransa li é más rial pa bo i el é más spesial. El sta ta afeta-u mutu más txeu inda. El sta influensia tudu ária di bu vida i el muda modi ki bu ta trata bu família, modi ki bu ta toma disizons i ti mésmu modi ki bu ta uza bu ténpu.</p><p><strong><sup>18</sup></strong> Apóstlu Paulu fla un kuza txeu inportanti sobri speransa ki nu ten dipôs di resebe aprovason di Deus. El da-nu serteza ma nos speransa <strong><em>ta ben kunpri sen fadja</em></strong>. Pamodi ki nu pode ten kel serteza li? Pamodi Paulu pâpia di kel garantia di Deus kantu el skrebe pa kes kriston. El fla: “Nos speransa ka ta diziludi-nu, pamodi amor di Deus bazadu na nos korason através di spritu santu ki nu dadu.” (Rom. 5:5) Bu pode ten tudu serteza na kel speransa li ki Jeová da-u.</p><p><strong><sup>19</sup></strong> Pensa na kel promésa di Jeová pa Abraon i modi ki Deus fika kontenti ku el i El txoma-l di Se amigu. Abraon ka spera atoa. Bíblia ta fla: “Dipôs ki Abraon mostra paxénxa, el resebe kel promésa li.” (Ebr. 6:15; 11:9, 18; Rom. 4:20-22) Di serteza el ka fika diziludidu. Bo tanbê bu ka ta fika diziludidu si bu kontinua fiel. Bu ta resebe kes kuza ki bu sta spera. Bu ten txeu motivu pa fika kontenti pamodi bu sabe ma bu speransa ta ben kontise i bu ka ta fika diziludidu! (Rom. 12:12) Paulu fla: “Pa kel Deus ki ta da speransa intxi nhos di tudu alegria i pas pamodi nhos ta kunfia na el, asi pa puder di spritu santu poi nhos speransa ta fika más fórti.” — Rom. 15:13.</p>
</div>
</div>
</div>
</body>
</html>
