<?xml version="1.0" encoding="utf-8" ?>
<html dir="ltr" class="dir-ltr ml-KBV ms-ROMAN" xmlns="http://www.w3.org/1999/xhtml" xmlns:epub="http://www.idpf.org/2007/ops" xml:lang="kea">
<head>
<meta charset="utf-8" />
<title>Testu tradu di publikasons: Setenbru</title>
<link rel="stylesheet" href="css/epubs.css" type="text/css" />
</head>
<body dir="ltr" xml:lang="kea" class="jwac dir-ltr ml-KBV ms-ROMAN"><div class="groupExt">
<div class="groupExtPubRef">
<div class="extPubRef"><p><a href="1102025208.xhtml#pcitationsource1">^ <span id="pcitation1"></span><strong>***w23 abril pp. 3-4 Kuzê ki nu pode prende ku milagris di Jizus?***</strong></a><br /><strong><sup>5</sup> <em>Primeru, Jizus ku se Pai ta ama-nu txeu.</em></strong> Kantu Jizus staba na téra, el mostra txeu amor pa algen kantu el uza puder ki el tinha pa faze milagri pa kaba ku ses sufrimentu. Un bês, dôs ségu pidi-l pa el djuda-s. <strong>(Lé Mateus 20:30-34.)</strong> Repara ma Jizus “xinti péna di es” i dipôs el kura-s. Kel vérbu na gregu ki traduzidu pa “xinti péna” ki uzadu na kel versíklu li, krê fla xinti konpaxon fórti, di fundu di korason. Kel konpaxon fórti li, ki é un manera di mostra amor, tanbê poi Jizus ta da kes algen ki tinha fómi kumida i ta kura un leprozu. (Mat. 15:32; Mar. 1:41) Nu pode ten sertéza ma Jeová, ki é un ‘Deus di konpaxon’, ta sufri óras ki el ta odja-nu ta sufri. I se Fidju ki ta ama-nu txeu, tanbê ta xinti mésmu kuza. (Lukas 1:78; 1 Ped. 5:7) Es tene gana di kaba ku tudu kes prubléma ki ta pô-nu ta sufri!</p><p><strong><sup>6</sup> <em>Sugundu, Deus da Jizus puder pa rezolve tudu prublémas di mundu.</em></strong> Kantu Jizus faze milagris, el prova ma el ta pode rezolve tudu prubléma ki nu ka ta pode rezolve nos sô. Pur izénplu, el ten puder di kaba ku nos pekadu i ku tudu kes kuza ki pekadu traze, sima duénsa i mórti. (Mat. 9:1-6; Rom. 5:12, 18, 19) Kes milagri ki Jizus faze prova ma el ta pode “kura tudu tipu” di duénsa i ti resusita mortus. (Mat. 4:23; Juan 11:43, 44) Tanbê, el ten puder di kontrola tenporal fórti i di tra spritu mau di algen. (Mar. 4:37-39; Lukas 8:2) Nu ta fika kontenti di sabe ma Jeová da se Fidju Jizus tudu kel puder li!</p><p><strong><sup>7</sup> <em>Tirseru, nu pode ten sertéza ma tudu kes benson di Reinu di Deus ta ben kunpri.</em></strong> Kes milagri ki Jizus faze kantu el staba na téra, ta inxina-nu kuzê ki el ta ben faze mutu más inda na Reinu di Deus. Repara kes benson ki nu ta ben ten na govérnu di Jizus. Nu ta ben ten saúdi perfeitu pamodi Jizus ta ben kaba ku tudu duénsa i difisénsia ki ta pô-nu ta sufri. (Isa. 33:24; 35:5, 6; Apo. 21:3, 4) Nunka nu ka ta ben xinti fómi ô nu ka ta ben sufri pamodi dizastris na naturéza. (Isa. 25:6; Mar. 4:41) Nu ta ben fika txeu kontenti di odja kes nos família i amigus ki dja móre ta resusita. (Juan 5:28, 29) Ki milagri bu ten más gana di odja na mundu novu?</p>
</div>
</div>
</div>
</body>
</html>
