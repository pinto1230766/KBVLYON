<?xml version="1.0" encoding="utf-8" ?>
<html dir="ltr" class="dir-ltr ml-KBV ms-ROMAN" xmlns="http://www.w3.org/1999/xhtml" xmlns:epub="http://www.idpf.org/2007/ops" xml:lang="kea">
<head>
<meta charset="utf-8" />
<title>Testu tradu di publikasons: Julhu</title>
<link rel="stylesheet" href="css/epubs.css" type="text/css" />
</head>
<body dir="ltr" xml:lang="kea" class="jwac dir-ltr ml-KBV ms-ROMAN"><div class="groupExt">
<div class="groupExtPubRef">
<div class="extPubRef"><p><a href="1102025206-split30.xhtml#pcitationsource1">^ <span id="pcitation1"></span><strong>***w23 maiu pp. 5-6 Modi ki nu pode midjora nos orason***</strong></a><br /><strong><sup>12</sup></strong> Kantu kes xéfi di relijion di judeus amiasa Pedru ku Juan, es fla: “Nhos julga anhos, si pa Deus é dretu obi ku nhos envês di obi ku Deus. Má nos, nu ka pode para di pâpia di kes kuza ki nu odja i ki nu obi.” (Atus 4:19, 20) Kantu Pedru ku Juan tradu di kadia, es faze orason pa Jeová ku vós altu i es konsentra na faze se vontadi. Es fla: “Djuda bus sérvu kontinua ta pâpia bu palavra ku tudu koraji”. Jeová responde kel orason ki es faze di korason. — <strong>Lé Atus 4:29, 31.</strong></p><p><strong><sup>13</sup></strong> Nu pode imita kes disiplu si nu kontinua ta prega, sikrê óras ki govérnu fla-nu pa nu para. Odja izénplu di Jin-hiuk, ki é un irmon ki podu prézu pamodi el nega ba trópa. Na kadia, el dadu trabadju di kuida di alguns di kes algen ki ta staba na kes séla es sô. El pode papiaba ku es sô sobri kuza ki es mesteba, má el ka pode papiaba ku es sobri Bíblia. El faze orason ta pidi koraji pa el pode papiaba ku es sobri verdadi ku jetu na tudu oportunidadi ki parseba. (Atus 5:29) El fla: “Jeová responde nhas orason. El da-m koraji i sabedoria pa N kumesa txeu studu di Bíblia di sinku minutu na pórta di kes séla. Nton di noti, N ta skrebeba karta i na kel otu dia N ta daba kes prézu.” Nos tanbê, nu pode ten kunfiansa ma Jeová ta djuda-nu faze nos trabadju di pregason. Sima Jin-hiuk, nu pode pidi koraji i sabedoria na orason.</p><p><strong><sup>14</sup> <em>Pidi ajuda di Jeová pa lida ku prublémas.</em></strong> Txeu di nos ta pasa pa prublémas, sima duénsa, mórti di un algen ki nu ta ama, un situason difísil na família, pirsigison ô otus prubléma. I kuzas sima duénsas ki ta spadja i géra ta poi kes prubléma li mutu más difísil di lida ku es. Fla Jeová tudu kuza ki bu sta ta xinti. Konta-l sobri bu situason, sima bu ta kontaba pa un amigu. Bu pode ten sertéza ma Jeová ‘ta faze algun kuza pa djuda-u.’ — <strong>Lé <em>Salmo 37:3, 5</em>.</strong></p><p><strong><sup>15</sup></strong> Faze orason sénpri ta djuda-nu “aguenta firmi”. (Rom. 12:12) Jeová sabe kuzê ki se sérvus ta pasa pa el i ‘El ta obi-s óras ki es pidi ajuda’. (Sal. 145:18, 19) Un pionera di 29 anu, ki txoma Kristie, odja ma kel-li é verdadi. Dirapenti, el kumesa ta ten prublémas di saúdi gravi. Pamodi kel-li, el fika txeu diprimidu. Dipôs, el fika ta sabe ma se mai atxadu ku un duénsa ki pode mataba el. Kristie fla: “N faze orason pa Jeová ta pidi-l pa da-m forsa ki N mesteba pa N aguentaba kada dia. N tenta sisti tudu runion i faze studu pesoal sénpri. Orason djuda-m aguenta kes momentu difísil. N sabia ma Jeová sénpri staba ku mi, i sabe kel-li ta konsolaba mi txeu. Enbóra nha prubléma di saúdi ka kaba lógu, Jeová responde nhas orason. El da-m pas déntu mi i un korason kalmu.” Nunka ka nu skese ma Jeová ta ‘libra di provason kes ki ta adora-l’. — 2 Ped. 2:9.</p>
</div>
</div>
</div>
</body>
</html>
