<?xml version="1.0" encoding="utf-8" ?>
<html dir="ltr" class="dir-ltr ml-KBV ms-ROMAN" xmlns="http://www.w3.org/1999/xhtml" xmlns:epub="http://www.idpf.org/2007/ops" xml:lang="kea">
<head>
<meta charset="utf-8" />
<title>Testu tradu di publikasons: Junhu</title>
<link rel="stylesheet" href="css/epubs.css" type="text/css" />
</head>
<body dir="ltr" xml:lang="kea" class="jwac dir-ltr ml-KBV ms-ROMAN"><div class="groupExt">
<div class="groupExtPubRef">
<div class="extPubRef"><p><a href="1102025205-split3.xhtml#pcitationsource1">^ <span id="pcitation1"></span><strong>***w23 maiu pp. 27-29 Bu pode alkansa bus méta spritual***</strong></a><br /><strong><sup>5</sup> <em>Midita na kuzê ki Jeová dja faze pa bo.</em></strong> (Sal. 143:5) Apóstlu Paulu midita na grandi bondadi di Jeová pa el i kel-li motiva-l pa el trabadja txeu pa Jeová. (1 Cor. 15:9, 10; 1 Tim. 1:12-14) Di mésmu manera, si bu midita txeu na kuzê ki Jeová dja faze pa bo, bu ta fika ku más gana di alkansa bu méta. (Sal. 116:12) Odja kuzê ki djuda un irman na Onduras alkansa se méta ki éra ser pionera fíksu. El fla: “N pensa na modi ki Jeová krê-m txeu. El djuda-m atxa se povu. El ta kuida di mi i el ta proteje-m. Midita na kel-li bira nha amor pa el más fórti i pô-m ku más gana di bira pionera.”</p><p><strong><sup>6</sup> <em>Konsentra na kes bon rezultadu di alkansa bu méta.</em></strong> Odja kuzê ki djuda Érika, ki dja nu papiaba di el antis, ki tinha obijetivu di txiga na óra. El fla: “N da kónta ma N staba ta perde txeu kuza pamodi N ta txigaba pregason atrazadu. Má si N txiga sédu, N pode fla irmons ku irmans mantenha i pasa ténpu ku es. Tanbê, N pode obi bons sujiston ki ta djuda-m midjora nha pregason.” Érika konsentra na kes bon rezultadu di txiga na óra i el alkansa se méta. Ki bons rezultadu bu pode konsentra na el? Si bu méta ten aver ku lé Bíblia ô faze orason, pensa na modi ki kel-li pode bira bu amizadi ku Jeová más fórti. (Sal. 145:18, 19) Si bu méta é dizenvolve un kualidadi ki Jeová gosta, konsentra na modi ki el ta midjora bu amizadi ku otus algen. (Col. 3:14) Pamodi ki bu ka ta faze un lista di tudu kes motivu ki ta pô-u ta krê alkansa bu méta? Djobe kel lista sénpri. Tomás, ki dja nu papiaba di el antis, fla: “Óras ki N ten txeu motivu pa txiga na un méta, é más difísil N dizisti.”</p><p><strong><sup>7</sup> <em>Pasa ténpu djuntu ku kes algen ki ta djuda-u alkansa bu méta.</em></strong> (Pro. 13:20) Odja kuzê ki djuda Júliu ku se mudjer alkansa ses méta ki éra faze más na pregason. El fla: “Nu skodje amigus ki nu pode papiaba ku es sobri nos méta i ki ta insentivaba nos pa nu tenta alkansa nos méta. Txeu di es dja konsigi txigaba na métas sima di nos, nton es pode daba nos bons sujiston. Nos amigus ta perguntaba nos modi ki nos planu staba i es ta inkorajaba nos óras ki nu mesteba.”</p><p><strong>ÓRAS KI NU KA TENE MOTIVASON</strong></p><p><strong><sup>8</sup></strong> Na verdadi, ten dias ki nos tudu ta sta sen motivason. Kel-li ta inpidi-nu di alkansa nos métas? Nau. Pur izénplu, béntu pode ser un forsa ki ta pintxa un barku pa el pode txiga na undi ki el sta bai. Má béntu pode sta fórti ô fraku i na alguns dia, béntu pode ka sta própi. Má kel-li krê fla ma kel barku ta fika paradu? Nau. Pur izénplu, alguns di kes barku li ten motor i otus ten rému. Kel marinheru pode uza kes kuza li pa kontinua ta bai ti txiga undi ki el krê. Nos motivason pode ser sima béntu. Alguns dia el pode sta fórti, otus dia el pode sta fraku i ten dia ki nu ka ta tene motivason. Nton, si nu sforsa pa nu alkansa nos méta sô óras ki nu tene motivason, talvês nunka nu ka ta txiga na el. Má sima marinheru ta atxa otus manera pa txiga na undi ki el krê, nu pode kontinua ta sforsa pa alkansa nos méta, sikrê nu ka tene motivason. É klaru ki kel-li é ka fásil, má bale péna. Antis di nu pâpia di kuzê ki nu pode faze, nu ben responde un pergunta ki talvês alguns algen ta faze.</p>
</div>
</div>
</div>
</body>
</html>
