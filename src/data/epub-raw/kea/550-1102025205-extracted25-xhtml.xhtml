<?xml version="1.0" encoding="utf-8" ?>
<html dir="ltr" class="dir-ltr ml-KBV ms-ROMAN" xmlns="http://www.w3.org/1999/xhtml" xmlns:epub="http://www.idpf.org/2007/ops" xml:lang="kea">
<head>
<meta charset="utf-8" />
<title>Testu tradu di publikasons: Junhu</title>
<link rel="stylesheet" href="css/epubs.css" type="text/css" />
</head>
<body dir="ltr" xml:lang="kea" class="jwac dir-ltr ml-KBV ms-ROMAN"><div class="groupExt">
<div class="groupExtPubRef">
<div class="extPubRef"><p><a href="1102025205-split25.xhtml#pcitationsource1">^ <span id="pcitation1"></span><strong>***w23 maiu p. 27 Bu pode alkansa bus méta spritual***</strong></a><br /><strong><sup>3</sup></strong> Motivason é txeu inportanti pa nu alkansa métas spritual. Óras ki bu ten un dizeju fórti di alkansa bu méta, bu ta sforsa txeu. Nu pode konpara motivason ku béntu ki ta pintxa véla di un barku i ta pô-l ta txiga na undi ki el sta bai. Si béntu kontinua ta sopra, talvês kel marinheru ta txiga na undi ki el krê. I si béntu sta fórti, ti el pode txiga más faxi. Di mésmu manera, pode ser más fásil nu alkansa nos métas si nu ten motivason fórti. Un irmon di El Salvador, ki txoma Davidi, fla: “Óras ki bu ta xinti motivadu, bu ta sforsa más txeu. Bu ta tenta ka dexa nada inpidi-u di alkansa bu méta.” Nton, kuzê ki bu pode faze pa bu xinti más motivadu?</p><p><strong><sup>4</sup> <em>Faze orason ta pidi más motivason.</em></strong> Jeová pode motiva-u através di se spritu santu pa bu txiga na bu méta. <strong>(Lé Filipensis 2:13.)</strong> Alvês, nu ta poi un méta pamodi nu sabe ma nu debe faze-l i kel-li é un kuza dretu. Má nu pode ka ten kel dizeju di korason di txiga na el. É kel-li ki kontise ku un irman na Uganda, ki txoma Norina. El poi méta di faze un studu di Bíblia, enbóra el perde motivason pamodi el ta atxaba ma el ka éra bon na inxina. Kuzê ki djuda-l? El fla: “N kumesa ta pidi Jeová tudu dia pa djuda-m fika ku más gana di faze un studu di Bíblia. Omésmu ténpu N sforsa pa midjora nha manera di inxina. Poku mês dipôs, N da kónta ma N fika ku más gana di faze studu di Bíblia. Na kel mésmu anu, N kumesa ta faze dôs studu di Bíblia.”</p><p><strong><sup>5</sup> <em>Midita na kuzê ki Jeová dja faze pa bo.</em></strong> (Sal. 143:5) Apóstlu Paulu midita na grandi bondadi di Jeová pa el i kel-li motiva-l pa el trabadja txeu pa Jeová. (1 Cor. 15:9, 10; 1 Tim. 1:12-14) Di mésmu manera, si bu midita txeu na kuzê ki Jeová dja faze pa bo, bu ta fika ku más gana di alkansa bu méta. (Sal. 116:12) Odja kuzê ki djuda un irman na Onduras alkansa se méta ki éra ser pionera fíksu. El fla: “N pensa na modi ki Jeová krê-m txeu. El djuda-m atxa se povu. El ta kuida di mi i el ta proteje-m. Midita na kel-li bira nha amor pa el más fórti i pô-m ku más gana di bira pionera.”</p>
</div>
</div>
</div>
</body>
</html>
